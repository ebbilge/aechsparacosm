---
layout: post
title:  "Moledro #2"
category: Moledro
excerpt: "Merhaba tüm organik ve yapay yaşam formları, Uzun bir aradan sonra Moledro serisinin 2. yazısı ile karşınızdayım. Blogumu ilk defa okuyanlar ve bu seriden haberdar olmayanlar “Moledro da ne yahu?!” diyor olabilir."
---

Merhaba tüm organik ve yapay yaşam formları,

Uzun bir aradan sonra Moledro serisinin 2. yazısı ile karşınızdayım. Blogumu ilk defa okuyanlar ve bu seriden haberdar olmayanlar “Moledro da ne yahu?!” diyor olabilir. Moledro, adını  [dictionary of obscure sorrows](https://www.youtube.com/c/obscuresorrows)’dan ilhamla koyduğum, gözlerimi kamaştıran, ruhumu kıpır kıpır yapan sanat eserlerinden ve sanatçılardan bahsettiğim bir seri. Moledro’nun ne anlama geldiğine ve bu serinin amacına dair daha ayrıntılı bilgi almak için serinin ilk yazısına buradan ulaşabilirsiniz.

Bu yazımda, kendine has duru çizimi ile deneyimlerinin hikaye anlatıcılığını yapan illüstratör Debbie Tung nam-ı diğer wheresmybubble’dan ve eserlerinden bahsedeceğim.

Debbie Tung bir illüstratör ve karikatürist. Moda Tasarım bölümünden lisans derecesine ve bilgisayar bilimlerinden yüksek lisans derecesine sahip. Tam zamanlı bir programcı olarak çalıştıktan sonra, hayatı boyunca hayalini kurduğu sanatsal kariyere sahip olmak için daha yaratıcı projelere atılmaya karar verdi. Bu atılımı sonucunda da birbirinden güzel kitaplar ve illüstrasyonlar ortaya çıkardı. Kendisi hakkında daha fazla bilgi almak için [websitesine](https://debbietung.com/) göz atmanızı öneririm.

Önceleri illüstrasyonlarını tumblr üzerinden paylaşıyordu, ben de bu sayede kendisini keşfetmiştim. Hala kendi websitesinden ve [instagram](https://www.instagram.com/wheresmybubble/) hesabından illüstrasyonlarının paylaşımını yapmaya devam ediyor. Bunun yanında illüstrasyonlarını derlediği 3 kitabı var, 4. kitabı Everything is OK ise 2022 Eylül’de çıkacak.

Bu eserlerin ruhumu kıpır kıpır yapmalarının ana sebebi ise Debbie Tung ile dünyayı deneyimleme şeklimiz ve bu süreçteki duygu durumlarımızın büyük oranda benzerlik taşıyor olması. Kendisi eserlerinde günlük hayatındaki olayları, düşüncelerini, deneyimlerini ve bu süreçteki hislerini paylaşıyor. Her eserinde kendimden bir parça buluyor ve yalnız değilim, benim gibi düşünen, hisseden birileri daha varmış diyorum. İnsanlar olarak ortak deneyimlere sahip olmak ve anlaşılmak için inanılmaz bir arzu duyuyoruz. Debbie Tung’da her eseriyle, yalnız olmadığımı ve beni anlayan ortak deneyimlere sahip insanların var olduğunu hatırlatıyor.

Kendisi, içedönük, kitaplara ve çaya bayılan, sosyal anksiyete sahip birisi. Çevremde beni tanıyan insanların benim için yapacakları tanım ile birebir uyuşuyor bu tanım. Kitaplarında da bu konuları işliyor. İlk çıkardığı kitap **Quiet Girl in a Noisy World : An Introvert’s Story** . Bu kitapta dışadönüklerin dünyasında bir içedönük olarak yaşadığı deneyimleri resimliyor.

İkinci kitabı **Book Love**’da ise adından da anlaşılacağı üzere kitaplara olan aşkından bahsediyor. Türkçe’ye çevrilen ve Türkiye’de satılan tek kitabı da bu. Bu sene benim de kütüphaneme eklediğim nadide eserlerden biri. Kitaptaki birçok karikatür birebir yaşadığım deneyimleri resmediyor, bu sayede kitaplara dair garip takıntılarımı dışarıdan gözlemleme fırsatı buldum. Eğer kitaplara aşık yakınlarınız varsa hediye olarak bu kitabı almanızı şiddetle tavsiye ederim. Tüm kitapsever arkadaşlarım bu kitaba bayıldılar.

Son çıkardığı kitabı ise evlilik hayatına dair tecrübelerini resimlediği **Happily Ever After & Everything In Between** kitabı.

Çayınızı ya da kahvenizi alarak Debbie Tung’ın harika karikatürlerinden bazılarının keyfini çıkarın. 

![Debbie](/assets/debbie1.jpg) | ![Debbie](/assets/debbie2.jpg)
![Debbie](/assets/debbie3.jpg) | ![Debbie](/assets/debbie4.jpg)
![Debbie](/assets/debbie5.jpg) | ![Debbie](/assets/debbie6.jpg)
![Debbie](/assets/debbie7.jpg) | ![Debbie](/assets/debbie8.jpg)
![Debbie](/assets/debbie9.jpg) | ![Debbie](/assets/debbie10.jpg)
![Debbie](/assets/debbie11.jpg) | ![Debbie](/assets/debbie12.jpg)

Okuduğunuz için teşekkür ediyor ve düşünce birliğime katkılarınızı bekliyorum 🖖